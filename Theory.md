
## দ্বিতীয় অধ্যায়  
### গতি (Motion)

আমাদের চারপাশে অনেক ধরনের গতি রয়েছে। একজন যখন সাইকেল চালিয়ে যায় সেটি একধরনের গতি, যখন একটি গাড়ি যায় সেটিও একধরনের গতি। যখন প্লেন উড়ে যায় সেটিও গতি, পৃথিবী যখন সূর্যের চারদিকে ঘুরে সেটিও একটি গতি। ঝুলন্ত একটি বাতি যখন দুলতে থাকে সেটিও গতি, রাইফেল থেকে যখন বুলেট বের হয় সেটিও গতি। 

আপাতদৃষ্টিতে মনে হয় এই নানা ধরনের গতি বুঝি সব ভিন্ন ভিন্ন ধরনের গতি, কিন্তু তোমরা জেনে খুবই অবাক এবং খুশি হবে যে একেবারে অল্প কয়েকটি রাশি দিয়ে এই সবগুলোকে ব্যাখ্যা করা সম্ভব।  
এই অধ্যায়ে সেই রাশিগুলো, তাদের একক, মাত্রা এবং একের সাথে অন্যের কী সম্পর্ক সেগুলো আলোচনা করা হবে।  

#### এ অধ্যায় পাঠ শেষে আমরা
- স্থিতি ও গতি ব্যাখ্যা করতে পারব।  
- বিভিন্ন প্রকার গতির মধ্যে পার্থক্য করতে পারব।  
- স্কেলার ও ভেক্টর রাশি ব্যাখ্যা করতে পারব।  
- গতি সম্পর্কিত রাশিসমূহের মধ্যে পারস্পরিক সম্পর্ক বিশ্লেষণ করতে পারব।  
- বাধাহীন ও মুক্তভাবে পড়ন্ত বস্তুর গতি ব্যাখ্যা করতে পারব।  
- লেখচিত্রের সাহায্যে গতি সম্পর্কিত রাশিসমূহের মধ্যে সম্পর্ক বিশ্লেষণ করতে পারব।  
- আমাদের জীবনে গতির প্রভাব উপলব্ধি করতে পারব।  

---

### 2.1 স্থিতি এবং গতি (Rest and Motion)

আমাদের চারপাশে যা কিছু আছে তার মাঝে কোনটি স্থির বা স্থিতিশীল এবং কোনটি চলমান বা গতিশীল সেটি বুঝতে আমাদের কখনো অসুবিধা হয় না। আমাদের চোখ দিয়ে আমরা এমনভাবে দেখি যে, কোনো কিছু একটুখানি নড়লেই আমরা চট করে সেটা ধরে ফেলতে পারি। কাজেই স্থিতি বা গতি বলতে কী বোঝায় সেটি আমরা খুব চমৎকারভাবে অনুভব করতে পারি। 

**কিন্তু পদার্থবিজ্ঞানের জন্য শুধু অনুভব করা যথেষ্ট নয়, সেটাকে ভালোভাবে সংজ্ঞায়িত করতে হয়।** সেটি করার জন্য আমরা এক কথায় বলতে পারি যে,  
- সময়ের সাথে কোনো কিছুর অবস্থানের যদি পরিবর্তন না হয় তাহলে সেটি স্থির।  
- আর যদি অবস্থানের পরিবর্তন হয় তাহলে সেটি গতিশীল।  

#### অবস্থান (Position) কী?

আমাদের দৈনন্দিন কথাবার্তায় "অবস্থান" শব্দটি বিভিন্নভাবে ব্যবহার করা হলেও পদার্থবিজ্ঞানের ভাষায় এর একটি সুনির্দিষ্ট অর্থ রয়েছে। উদাহরণস্বরূপ, যদি কেউ জিজ্ঞেস করে, তোমার স্কুলের অবস্থান কোথায়? এবং তুমি উত্তর দাও "ঝিলটুলিতে," উত্তরটি সঠিক হলেও স্কুলের সুনির্দিষ্ট অবস্থান বোঝা যায় না। আবার, যদি বলো, "স্কুলটি তোমার বাসার গেট থেকে এক কিলোমিটার দূরে," তাতেও সুনির্দিষ্ট অবস্থান বোঝা যায় না। তবে, যদি তুমি বলো "স্কুলটি তোমার বাসার গেট থেকে পূর্ব দিকে এক কিলোমিটার দূরে," তখন আমরা সুনির্দিষ্টভাবে স্কুলের অবস্থান জানতে পারব। 

**অবস্থান জানার জন্য দুটি জিনিস জানা প্রয়োজন**:
1. দূরত্ব
2. দিক

এখন আমাদের 'অবস্থান' শব্দটির ভালো করে ব্যাখ্যা করা দরকার। আমাদের দৈনন্দিন কথাবার্তায় আমরা নানাভাবে অবস্থান শব্দটি ব্যবহার করলেও পদার্থবিজ্ঞানের ভাষায় অবস্থান শব্দটির একটি সুনির্দিষ্ট অর্থ রয়েছে। 

যেমন, তোমাকে যদি জিজ্ঞেস করা হয় তোমার স্কুলের অবস্থান কোথায় এবং তুমি যদি উত্তর দাও 'ঝিলটুলি'তে, তাহলে উত্তরটি সঠিক হলেও স্কুলের অবস্থানটি কিন্তু জানা গেল না। তুমি যদি উত্তর দাও, তোমার স্কুলটি তোমার বাসার গেট থেকে এক কিলোমিটার দূরে, তাহলেও কিন্তু স্কুলের অবস্থান জানা গেল না। তোমার বাসার গেটটি কোথায় সেটি আমাদের জানা থাকলেও আমরা বলতে পারব না স্কুলটি সেখান থেকে ঠিক কোন দিকে এক কিলোমিটার দূরে। কিন্তু তুমি যদি বলো স্কুলটি তোমার বাসার গেট থেকে পূর্ব দিকে এক কিলোমিটার দূরে, তাহলেই শুধু আমরা সুনির্দিষ্টভাবে তোমার স্কুলের অবস্থানটি জানতে পারব। 

অর্থাৎ **স্কুলের অবস্থান জানার জন্য দূরত্ব এবং দিক দুটিই সুনির্দিষ্টভাবে জানতে হয়। শুধু তাই নয়, সেই দূরত্ব এবং দিকটি নির্দেশ করতে হয় একটি নির্দিষ্ট বিন্দু বা প্রসঙ্গ বিন্দুর অবস্থান থেকে।** তোমার স্কুলের বেলায় প্রসঙ্গ বিন্দু (origin) ছিল তোমার বাসার গেট। সেটি তোমার বাসার গেট না হয়ে একটা বাস স্টপ কিংবা একটা শপিং মল হতে পারত। তাহলে অবশ্যই দূরত্ব এবং দিকটির ভিন্ন মান হতো, কিন্তু অবস্থানটি অবশ্যই এই নতুন প্রসঙ্গ বিন্দুর সাপেক্ষে বলে দিতে পারতাম। অর্থাৎ কোনো কিছুর অবস্থান বলতে হলে সেটি বলতে হয় কোনো একটি প্রসঙ্গ বিন্দুর সাপেক্ষে। 

এই প্রসঙ্গ বিন্দুটি চূড়ান্ত কোনো বিষয় নয়। আমরা আমাদের সুবিধা অনুযায়ী যেকোনো বিন্দুকে প্রসঙ্গ বিন্দু বা মূল বিন্দু হিসেবে ধরতে পারি।

---

#### প্রসঙ্গ বিন্দু স্থির নাকি গতিশীল?

এখন প্রশ্ন হচ্ছে অবস্থান নির্দিষ্ট করার জন্য আমাদের যে প্রসঙ্গ বিন্দু বা মূল বিন্দু ধরে নিতে হয়, সেই বিন্দুটি কি স্থির একটি বিন্দু হওয়া প্রয়োজন? 

ধরা যাক, তোমার সামনে আরেকজন চেয়ারে স্থির হয়ে বসে আছে। তোমার চেয়ারটাকে যদি প্রসঙ্গ বা মূল বিন্দু ধরে নিই, তাহলে নিশ্চিতভাবে বলা যেতে পারে তোমার বন্ধুর অবস্থানের কোনো পরিবর্তন হচ্ছে না। 

কিন্তু যদি এমন হয় তোমরা আসলে চলন্ত একটি ট্রেনে বসে আছ, তাহলে কী হবে? ট্রেনের বাইরে স্টেশনে দাঁড়িয়ে থাকা একজন মানুষ বলবে, তুমি কিংবা তোমার বন্ধু দুজনেই গতিশীল, কেউ স্থির নয়! তাহলে কার কথাটি সত্যি? তোমার, নাকি স্টেশনে দাঁড়িয়ে থাকা মানুষটির? 

আসলে তোমার কিংবা স্টেশনে দাঁড়িয়ে থাকা মানুষটির, দুজনের কথাই সত্যি। তার কারণ মূল বিন্দু বা প্রসঙ্গ বিন্দু যদি সমবেগে চলতে থাকে, তাহলে আমরা কখনোই জোর দিয়ে বলতে পারব না যে প্রসঙ্গ বিন্দুটি কি সমবেগে চলছে নাকি এটা আসলে স্থির এবং অন্য সবকিছু উল্টো দিকে সমবেগে চলছে! 

---

#### আপেক্ষিক গতি (Relative Motion)

কাজেই আমরা বলতে পারি, যদি কোনো একটি মূল বিন্দুর সাপেক্ষে কোনো বস্তুর অবস্থানের পরিবর্তন হয়, তাহলে সেই বস্তুটি সেই বিন্দুর সাপেক্ষে গতিশীল। মূল বিন্দুটি আসলে স্থির নাকি সমবেগে চলছে সেটি নিয়ে আমরা মাথা ঘামাব না। সেটি গুরুত্বপূর্ণ নয়, তার কারণ সব গতিই আপেক্ষিক। 

শুধু তাই নয়, আমরা যদি সত্যিকারের স্থির কোনো একটি প্রসঙ্গ বিন্দু খুঁজে বেড়াই, তাহলে বিপদে পড়ে যাব। পৃথিবীর পৃষ্ঠে কোনো কিছুকে মূল বিন্দু ধরে নিলে একজন আপত্তি করে বলতে পারে পৃথিবী তো স্থির নয়, সেটা নিজের অক্ষের উপর ঘুরছে। কাজেই পৃথিবী পৃষ্ঠের সবকিছু ঘুরছে। আমরা বুদ্ধি করে বলতে পারি পৃথিবীর কেন্দ্র হচ্ছে মূল বিন্দু। তখন আরেকজন আপত্তি করে বলতে পারে যে সেটিও স্থির নয়, সেটি সূর্যের চারদিকে ঘুরছে। আমরা তখন আরো বুদ্ধি খরচ করে বলতে পারি সূর্যের কেন্দ্রবিন্দুটিই হোক মূল বিন্দু! তখন অন্য কেউ আপত্তি করে বলতেই পারে সূর্যও তো স্থির নয়, সেটাও তো আমাদের গ্যালাক্সির (বাংলায় নামটি ছায়াপথ, ইংরেজিতে Milky Way) কেন্দ্রকে ঘিরে ঘুরছে। 

বুঝতেই পারছ, তখন কেউ আর সাহস করে গ্যালাক্সির কেন্দ্রকে মূল বিন্দু বলবে না! গ্যালাক্সি বা বিশ্বব্রহ্মাণ্ড স্থির, কে বলেছে? শুধু তাই নয়, গ্যালাক্সির কেন্দ্রবিন্দুকে মূল বিন্দু ধরা হলে পৃথিবী পৃষ্ঠের একটি অবস্থান বর্ণনা করতে আমরা কী পরিমাণ জটিলতায় পড়ে যাব, কেউ চিন্তা করেছে?

---

#### কার্যকর পদ্ধতি

আসলে এত জটিলতার কোনো প্রয়োজন নেই। আমাদের কাজ চালানোর জন্য আমাদের কাছে স্থির মনে হয় এরকম যেকোনো বিন্দুকে মূল বিন্দু ধরে সব কাজ করে ফেলতে পারব। শুধু বলে নিতে হবে সব মাপজোখ এই মূল বিন্দুর সাপেক্ষে করা হয়েছে। বিজ্ঞানীরা এভাবে পরমাণুর ভেতরে নিউক্লিয়াস থেকে শুরু করে মহাকাশে পাঠানো উপগ্রহ সবকিছুর মাপজোখ করে ফেলতে পারেন। কখনো কোনো সমস্যাও হয়নি!

---


### ২.২ বিভিন্ন প্রকার গতি (Different Types of Motion)

আমরা আমাদের চারপাশে অনেক রকম গতি দেখতে পাই—কোনো কিছু নড়ছে, কোনো কিছু কাঁপছে, কোনো কিছু ঘুরছে, কোনো কিছু সরে যাচ্ছে। এই সবই হচ্ছে নানা রকম গতির উদাহরণ। সম্ভাব্য গতির কোনো শেষ নেই, কিন্তু আমরা ইচ্ছে করলে কিছু গুরুত্বপূর্ণ গতির কথা আলাদা করে বলতে পারি।

---

#### সরলরৈখিক গতি (Linear Motion)
এটি সবচেয়ে সহজ গতির উদাহরণ। কোনো কিছু যদি সরলরেখায় চলে, তাহলে তার গতিটি হচ্ছে সরলরৈখিক গতি। 

উদাহরণস্বরূপ:
- কোনো কিছুকে সমতল পৃষ্ঠে ধাক্কা দিয়ে ছেড়ে দিলে সেটি সরলরেখায় যেতে থাকে।
- একটি বলকে উপর থেকে ছেড়ে দিলে সেটি সোজা নিচের দিকে পড়ে। কাজেই এটিও সরলরৈখিক গতি।

---

#### ঘূর্ণন গতি (Circular Motion)
কোনো কিছু যদি একটি নির্দিষ্ট বিন্দুর সমদূরত্বে থেকে ঘুরতে থাকে, তাহলে সেটাকে বলে ঘূর্ণন গতি। 

উদাহরণ:
- বৈদ্যুতিক পাখা এবং ঘড়ির কাঁটা।
- চাঁদের গতি: এটি পৃথিবীর চারদিকে ঘুরছে, কিন্তু পৃথিবীতে পড়েও যাচ্ছে না। 

---

#### চলন গতি (Translational Motion)
কোনো কিছু যদি এমনভাবে চলতে থাকে যেন বস্তুর প্রতিটি কণা একই সময়ে একই দিকে যায়, তাহলে সেটি হচ্ছে চলন গতি। 

উদাহরণ:
- গাড়ির ঘূর্ণায়মান চাকা বিবেচনায় না এনে সোজা এগিয়ে যাওয়া একটি গাড়ি। 
- প্লেনের প্রতিটি বিন্দু একই গতিপথে চললে সেটি চলন গতির উদাহরণ। 

চলন গতি সোজা হতেই হবে এমন কোনো বাধ্যবাধকতা নেই, তবে আঁকাবাঁকা চলন গতির উদাহরণ সহজে পাওয়া যায় না। 

---

#### পর্যায়বৃত্ত গতি (Periodic Motion)
কোনো বস্তু যদি নির্দিষ্ট সময় পর পর একটি নির্দিষ্ট বিন্দু দিয়ে একই দিকে একইভাবে অভিক্রম করে, তাহলে সেটি পর্যায়বৃত্ত গতি। 

উদাহরণ:
- আমাদের হৃৎপিণ্ডের স্পন্দন।
- বৈদ্যুতিক পাখার ঘূর্ণন গতি (বৃত্তাকার)।
- সূর্যকে ঘিরে হ্যালির ধূমকেতুর কক্ষপথ (উপবৃত্তাকার)।
- সরলরৈখিক গতির দোলনায় দুলতে থাকা বস্তু। 

---

#### সরল স্পন্দন গতি (Simple Harmonic Motion)
সরল স্পন্দন গতি একটি বিশেষ ধরনের পর্যায়বৃত্ত গতি। এতে একটি নির্দিষ্ট বিন্দুর দুই পাশে বস্তুটি স্পন্দিত হয়। 

বস্তুটি একেবারে স্থির অবস্থা থেকে শুরু করে ধীরে ধীরে গতিশীল হয়। 
- এটি কেন্দ্রবিন্দুতে সর্বোচ্চ গতিতে পৌঁছে, এরপর গতি কমতে থাকে। 
- এক সময় এটি থেমে যায় এবং বিপরীত দিকে চলতে শুরু করে। 
- বিপরীত দিকে সর্বোচ্চ গতিশীল হওয়ার পর আবার গতি কমে এবং আগের দিকে ফিরে আসে। 

এই প্রক্রিয়া চলতে থাকে। 

উদাহরণ:
- দোলনায় দুলতে থাকা শিশু।
- ঘড়ির পেন্ডুলামের গতি।
- শব্দ তরঙ্গের চলন, যা বাতাসের অণুর মাধ্যমে ঘটে। 

---

আমরা এতক্ষণ বিশেষ কয়েক ধরনের গতির কথা বলেছি, কিন্তু এই গতিগুলোর কারণটি কোথাও বলিনি। পদার্থবিজ্ঞানের সবচেয়ে বড় সাফল্য হচ্ছে, এটি শুধু বস্তুর বিচিত্র গতির কারণ খুঁজে বের করে না, বরং গতিটি সুনির্দিষ্টভাবে ব্যাখ্যা করতে পারে।

তুমি কি মনে করতে পারো, এই গতির কারণ কী হতে পারে?

---
### ২.৩ স্কেলার ও ভেক্টর রাশি (Scalars and Vectors)

আমাদের পরিচিত জগতে আমরা যা কিছু পরিমাপ করতে পারি সেটাই রাশি। তবে আনন্দ কিংবা দুঃখ রাশি নয়, তাপমাত্রা রাশি। কারণ আনন্দ কিংবা দুঃখকে মেপে কোনো মান দেওয়া যায় না, কিন্তু তাপমাত্রা মেপে মান দেওয়া সম্ভব। উদাহরণস্বরূপ, তোমার শরীরের তাপমাত্রা 37°C বা 98.4°F। 

তাপমাত্রা বোঝানোর জন্য একটি সংখ্যা বললেই চলে, কিন্তু অনেক রাশি আছে যেগুলো একটি সংখ্যা দিয়ে পুরোপুরি প্রকাশ করা যায় না। সেগুলোর ক্ষেত্রে হয় তার মানের সাথে একটি দিক বলে দিতে হয়, অথবা একাধিক মান বলে দিতে হয় যেন সেগুলো মিলিয়ে তার পূর্ণাঙ্গ রূপ প্রকাশ করা যায়। 

চিত্র 2.03-এ দেখা যায়, ভেক্টরের মান এবং দিক দুটোই নির্দিষ্ট করে দেওয়া হয়। যদিও ভিন্ন অবস্থানে থাকা ভেক্টর **A**  এবং  **B**  এর মান সমান হতে পারে, তাদের দিক ভিন্ন হলে তারা আলাদা। একইভাবে, **C** এবং **D** এর দিক একই হলেও যদি তাদের মান সমান না হয়, তাহলে তারাও আলাদা।

---

#### স্কেলার রাশি
যে রাশি শুধুমাত্র একটি সংখ্যা দিয়ে প্রকাশ করা যায়, তাকে বলে **স্কেলার রাশি**। উদাহরণ:
- তাপমাত্রা
- সময়
- দৈর্ঘ্য
- ভর

এগুলো প্রকাশ করতে শুধুমাত্র একটি মানের প্রয়োজন হয়।

---

#### ভেক্টর রাশি
যে রাশি প্রকাশ করার জন্য মানের পাশাপাশি একটি দিকও বলতে হয়, তাকে বলে **ভেক্টর রাশি**। উদাহরণ:
- বেগ
- বল

এই রাশিগুলো বুঝতে হলে মানের পাশাপাশি দিকের ধারণাও গুরুত্বপূর্ণ। 

---


#### ভেক্টর চিহ্নিতকরণ
ভেক্টর রাশিকে স্কেলার রাশি থেকে আলাদা করে লেখার জন্য সাধারণত সেটাকে **মোটা অক্ষরে (Bold)** লেখা হয়। উদাহরণস্বরূপ: **A** ,  **B** ।  বই বা কম্পিউটারে প্রিন্ট করার সময় এই কাজ সহজ। 

কিন্তু হাতে কাগজে লেখার সময় ভেক্টর বোঝানোর জন্য তার উপরে ছোট করে একটি তীর চিহ্ন দেওয়া হয়।  উদাহরণস্বরূপ: $$ \vec{A} , \vec{B}$$

---

তোমাদের এখানে যেটুকু পদার্থবিজ্ঞান শেখানো হবে, সেখানে আসলে সত্যিকার অর্থে ভেক্টরের ব্যবহারের প্রয়োজন হবে না। বড়জোর কোনটি স্কেলার এবং কোনটি ভেক্টর, মাঝে মাঝে সেটাই মনে করিয়ে দেওয়া হবে।

---
### 2.4 দূরত্ব ও সরণ (Distance and Displacement)

আমরা দূরত্ব শব্দটির সাথে খুব ভালোভাবে পরিচিত, তবে সরণ (displacement) শব্দটি দৈনন্দিন কথাবার্তায় সেভাবে ব্যবহার করি না। আমরা একটি উদাহরণ দিয়ে দূরত্ব এবং সরণ শব্দ দুটির মাঝে সম্পর্কটি বোঝার চেষ্টা করি। 

নীচে একটি আঁকাবাঁকা রাস্তা দেখানো হয়েছে। এই রাস্তাটিতে **A বিন্দুর সাপেক্ষে রাস্তার অতিক্রান্ত দূরত্বগুলো কিলোমিটারে** 1, 2, 3 সংখ্যা দিয়ে দেখানো হয়েছে।

---

#### উদাহরণ:
- **A বিন্দুতে অবস্থান**: ধরা যাক তুমি **A বিন্দুতে** আছ, অর্থাৎ তোমার বর্তমান অবস্থান হচ্ছে **A বিন্দু**। 
- তুমি সাইকেল চালিয়ে আঁকাবাঁকা পথ ধরে **4 km** রাস্তা অতিক্রম করে **B বিন্দুতে** পৌঁছেছ। 

#### দূরত্ব:
- আমরা বলতে পারি **A এবং B বিন্দুর ভেতরকার দূরত্ব 4 km**। 
- দূরত্ব একটি **স্কেলার রাশি**, কাজেই A এবং B বিন্দুর ভেতরকার দূরত্ব বোঝানোর জন্য কোনো দিকের কথা উল্লেখ করার দরকার নেই।

#### সরণ:
- এখন, A বিন্দুর সাপেক্ষে **B বিন্দুর সরণ** বের করার চেষ্টা করি। 
- সরণ বলতে বোঝানো হয় A বিন্দুর সাপেক্ষে B বিন্দুর অবস্থান। 
- সরণের মান 3 km এবং সরণের দিক নির্দেশ করতে একটি **তীর চিহ্নিত সরলরেখা** ব্যবহার করা হয়। অর্থাৎ, **সরণ একটি ভেক্টর রাশি**।

---

#### গুরুত্বপূর্ণ নোট:
- যদি তুমি সাইকেল চালিয়ে **আরো 2 km** অতিক্রম করে মোট **6 km** পথ পার হয়ে **C বিন্দুতে** পৌঁছাও, তোমার সরণ হবে **A থেকে C পর্যন্ত তীর চিহ্নিত সরলরেখা**। 
  - এই সরণের মান হবে **1.5 km**। 
  - যদিও তুমি আঁকাবাঁকা পথে অনেক বেশি দূরত্ব পার করেছ, সরণ তুলনামূলক কম হয়েছে।

---

#### পার্থক্য:
- A থেকে B পর্যন্ত দূরত্ব: **4 km**। একইভাবে, B থেকে A পর্যন্ত দূরত্বও **4 km**। 
- কিন্তু, A থেকে B পর্যন্ত সরণ এবং B থেকে A পর্যন্ত সরণ সমান নয়। 
  - A থেকে B এর সরণ **ধনাত্মক (+)**।
  - B থেকে A এর সরণ **ঋণাত্মক (-)**।

 $$ \vec{AB} = - \vec{BA}$$

দূরত্ব কিংবা সরণ, দু'টোর মানই হলো দৈর্ঘ্যের মাত্রা।

| **সরণ** | = L (ভেক্টর)  |
|----------|---------------|
| **দূরত্ব** | = L (স্কেলার) |


---

# দ্রুতি এবং বেগ (Speed and Velocity)

**বেগ** বলতে কী বোঝানো হয় আমরা সবাই সেটা মোটামুটি জানি। কোনো কিছু কত দূরত্ব যাচ্ছে তার পরিমাপটাই হলো বেগ। তবে পদার্থবিজ্ঞানের ভাষায় বেগের একটি সুনির্দিষ্ট অর্থ রয়েছে এবং বেগের পাশাপাশি আমরা **দ্রুতি** (speed) নামে আরেকটি রাশি ব্যবহার করি। 

দ্রুতি এবং বেগ বুঝতে **দূরত্ব** এবং **সরণ** সম্পর্কে ধারণা থাকা দরকার। নিচে বিস্তারিত আলোচনা করা হলো:

---

## দ্রুতি (Speed)

দ্রুতি হলো সময়ের সাথে দূরত্বের পরিবর্তনের হার। অর্থাৎ, 
তুমি যদি ২০ সেকেন্ডে ১০০ মিটার দূরত্ব অতিক্রম করো, তাহলে তোমার গড় দ্রুতি হবে:



#### গড় দ্রুতি:

$গড় দ্রুতি = \frac{অতিক্রান্ত দূরত্ব}{সময়}$

দ্রুতির মাত্রা:   [ LT<sup>-1</sup> ]

---

## বেগ (Velocity)

বেগ হলো সময়ের সাথে সরণের পরিবর্তনের হার। অর্থাৎ,
তুমি যদি ২০ সেকেন্ডে তোমার অবস্থানের পরিবর্তন করো ৫০ মিটার, তাহলে তোমার গড় বেগ হবে:


#### গড় বেগ:

$গড় বেগ = \frac{সরণ}{সময়}$  

বেগ যেহেতু ভেক্টর, তাই এর **মান** এবং **দিক** দুটোই নির্দিষ্ট করতে হবে।  
বেগের মাত্রা: [ LT<sup>-1</sup> ]


---

### দ্রুতি ও বেগের পার্থক্য

রৈখিক গতিতে (Straight Line Motion) **বেগের মানই দ্রুতি**। তবে অন্যান্য গতি বিবেচনা করলে তাদের মধ্যে পার্থক্য থাকে।  

নিচে একটি উদাহরণ দেওয়া হলো:

### উদাহরণ: আঁকাবাঁকা পথে গতি
ধরা যাক, ২০ মিনিট সময়ে তুমি সাইকেলে A থেকে B পয়েন্টে এসেছ, এবং:
- **অতিক্রান্ত দূরত্ব:** ৪ কিমি  
- **সরণ:** ৩ কিমি  


#### গড় দ্রুতি:

$গড় দ্রুতি = \frac{অতিক্রান্ত দূরত্ব}{সময়}$  
= (4 × 1000 মিটার) ÷ (20 × 60 সেকেন্ড)  
= 3.33 মিটার/সেকেন্ড

#### গড় বেগ:

$গড় বেগ = \frac{সরণ}{সময়}$  
= (3 × 1000 মিটার) ÷ (20 × 60 সেকেন্ড)  
= 2.5 মিটার/সেকেন্ড

**উপসংহার:** আঁকাবাঁকা পথে গড় দ্রুতির মান গড় বেগের চেয়ে বেশি। তবে সোজা পথে গেলে গড় বেগ এবং গড় দ্রুতি সমান হতো।

---

## সমবেগ এবং সমদ্রুতি (Uniform Velocity and Speed)

### উদাহরণ ১: সুতায় বাঁধা পাথর ঘোরানো
একটি পাথর সুতায় বেঁধে মাথার উপর ঘোরালে:
- পাথরটির দ্রুতির পরিবর্তন হয় না।
- কিন্তু প্রতিমুহূর্তে গতির দিক পরিবর্তন হয়, তাই বেগ পরিবর্তিত হয়।

**উপসংহার:** এটি **সমদ্রুতি** হতে পারে কিন্তু **সমবেগ** নয়।

### উদাহরণ ২: পাথর ছেড়ে দেওয়া
সুতার বাঁধন ছেড়ে দিলে পাথরটি সোজা পথে:
- **সমবেগে** চলবে।
- **সমদ্রুতিতে** চলবে।

এটি সম্ভব হবে যদি কোনো বাহ্যিক বাধা যেমন বাতাসের ঘর্ষণ বা মাধ্যাকর্ষণ বল না থাকে।

---

### সম্পর্ক:
- **সমবেগ** হলে **সমদ্রুতি** হতে হবে।  
- কিন্তু **সমদ্রুতি** হলেই **সমবেগ** হবে না।

----

### 2.6 ত্বরণ ও মন্দন (Acceleration and Deceleration or Retardation)

যখন কোনো বস্তু সমবেগে যায় তখন তার কোনো ত্বরণ নেই। বেগের পরিবর্তন হলেই বুঝতে হবে সেখানে ত্বরণ রয়েছে। আরো সুস্পষ্ট করে বললে বলতে হবে ত্বরণ হচ্ছে সময়ের সাথে বেগের পরিবর্তনের হার।  
বেগের যেহেতু দিক এবং মান দুটিই আছে তাই বেগের পরিবর্তন দুভাবেই হতে পারে। আমাদের আগের উদাহরণে তুমি যখন আঁকাবাঁকা পথে সাইকেল চালিয়ে গিয়েছ, তখন যতবার তুমি বাঁক নিয়েছ ততবার তোমার বেগের পরিবর্তন হয়েছে অর্থাৎ তোমার ত্বরণ হয়েছে।  
তুমি পুরো পথটুকু সমদ্রুতিতে গিয়ে থাকলেও শুধু দিক পরিবর্তনের জন্য ত্বরণ হয়েছে। তুমি যদি আগের উদাহরণের মতো একটা পাথরকে সুতা দিয়ে বেঁধে মাথার উপর সমদ্রুতিতে ঘোরাতে থাক তাহলে ঘুরতে থাকা পাথরটির ক্রমাগত দিক পরিবর্তন হবে। অর্থাৎ তার বেগের পরিবর্তন হবে বা ত্বরণ হবে।  

যদি তোমার গতি সরলরৈখিক হয়ে থাকে তাহলে দিক পরিবর্তনের কোনো সুযোগ নেই। তার ত্বরণ হতে পারে শুধু বেগের মানের (দ্রুতির) পরিবর্তনের কারণে।  
- যদি বেগের মান বাড়তে থাকে তাহলে আমরা বলি বেগের দিকে বস্তুটির ত্বরণ হচ্ছে।  
- যদি বেগের মান কমতে থাকে আমরা বলি বস্তুটির খণাত্মক ত্বরণ বা মন্দন হচ্ছে।  

আমরা এখন সরলরেখায় চলমান কোনো একটি বস্তুর ত্বরণ বের করতে পারি।  

#### উদাহরণ
**প্রশ্ন:** 2.06 চিত্রে কোনো একটা সময়ের সাথে বেগের পরিবর্তন দেখানো হয়েছে। কোথায় ত্বরণ আছে কোথায় নেই বলো।  

**উত্তর:**  
- A তে ত্বরণ আছে,  
- B তে ত্বরণ নেই,  
- C তে ত্বরণ আছে,  
- D তে মন্দন বা নেগেটিভ ত্বরণ আছে।  

**চিত্র 2.06:** কোনো একটি সময়ের সাথে বেগের পরিবর্তন।

এই অধ্যায়ে আমরা শুধু রৈখিক গতি নিয়ে আলোচনা করব, অর্থাৎ যদি বেগের মানের পরিবর্তন হয় শুধু তাহলেই ত্বরণ হবে।  

ত্বরণ হচ্ছে বেগের পরিবর্তনের হার।  
যদি সমত্বরণ হয়, অর্থাৎ সময়ের সাথে সাথে ত্বরণের পরিবর্তন না হয়, তাহলে আমরা লিখতে পারি:

$ত্বরণ = \frac{শেষ বেগ – আদি বেগ} {অভিক্রান্ত   সময়}$


অর্থাৎ যদি প্রথমে কোনো কিছুর বেগ `u` এবং `t` সময় পর তার বেগ হয় `v`, তাহলে ত্বরণ `a` হচ্ছে:  

$a = \frac{v – u}{t}$


- ত্বরণের মাত্রা: `[a] = LT⁻²`  
- ত্বরণের একক: `m/s²`

কাজেই যদি ত্বরণ `a` জানা থাকে তাহলে কোনো বস্তুর আদি বেগ `u` হলে `t` সময় পর তার বেগ `v` বের করা খুব সোজা:  

$v = u + at$


আমরা ইতিমধ্যে বলেছি, এখন পর্যন্ত যা বলা হয়েছে তার সবকিছু সত্যি সমত্বরণের জন্য।  
যদি ত্বরণ সমত্বরণ না হয় তাহলে কিন্তু এত সহজে আদি বেগ আর শেষ বেগ থেকে ত্বরণ বের করে ফেলা যাবে না।  

আমরা আমাদের চারপাশে গতির যেসব উদাহরণ দেখি, যেমন গাড়ি, ট্রেন বা সাইকেলের গতি, তাদের ত্বরণ প্রায় সব সময়ই অসম ত্বরণ।  
যেমন একটি গাড়ি যদি স্থির অবস্থা থেকে শুরু করে ধীরে ধীরে বেগবান হয় তাহলে তার ত্বরণ শূন্য থেকে শুরু করে ধীরে ধীরে একটি মানে পৌঁছায়।  
গাড়ি যখন তার পূর্ণ বেগে পৌঁছায় তখন তার গতি আর বাড়ে না, অর্থাৎ ত্বরণ আবার শূন্য হয়ে যায়।  
আবার গাড়িটি যদি বেগ কমিয়ে থামতে শুরু করে তাহলে মন্দন হতে থাকে।  
গাড়িটি যদি পুরোপুরি থেমে যায় তাহলে তার বেগ এবং ত্বরণ দুটিই শূন্য হয়ে যায়।  

তোমাদের মনে হতে পারে সমত্বরণের উদাহরণ খুঁজে পাওয়া বুঝি খুব কঠিন।  
আসলে আমরা আমাদের চারপাশে যা কিছু দেখি তার মাঝে কিন্তু সমত্বরণের খুব চমকপ্রদ একটা উদাহরণ আছে।  
সেটি হচ্ছে মাধ্যাকর্ষণজনিত ত্বরণ `(g)`। পৃথিবীপৃষ্ঠের কাছাকাছি তার মান `9.8 m/s²`।  
আমরা যদি কোনো একটা বস্তু স্থির অবস্থা থেকে ছেড়ে দিই তাহলে দেখতে পাই তার গতিবেগ `v = gt` হিসেবে বাড়তে থাকে।  

---
### 2.7 গতির সমীকরণ (Equations of Motion)

আমরা যেহেতু শুধু রৈখিক গতি নিয়ে আলোচনা করব, তাই গতি সম্পর্কে আলোচনা করতে গিয়ে আমরা এখন পর্যন্ত যে যে রাশিগুলোর কথা বলেছি সেগুলো হচ্ছে:

- **u**:  আদি বেগ, সময়ের শুরুতে যে বেগ
- **a**:  ত্বরণ
- **t**:  যে সময়টুকু অতিক্রান্ত হয়েছে
- **v**:  অতিক্রান্ত সময়ের পর বেগ
- **s**:  অভিক্রান্ত সময়ে যে দূরত্ব অতিক্রম করেছে।

অর্থাৎ এই রাশিগুলোর কখনোই দিকের পরিবর্তন হবে না। আমরা এগুলোকে ভেক্টর হিসেবে বিবেচনা না করে শুধু এগুলোর মান নিয়ে আলোচনা করলেই কাজ চলে যাবে। 

এই রাশিগুলোর মাঝে যে সম্পর্ক রয়েছে, তার প্রায় সবগুলো এর মাঝে আমরা বের করে ফেলেছি, শুধু একটি বাকি রয়ে গেছে, সেটি হচ্ছে **s** বা অভিক্রান্ত দূরত্ব। 

#### ত্বরণ না থাকলে
যদি কোনো ত্বরণ না থাকে তাহলে বেগের পরিবর্তন হয় না। তাই আদি বেগ আর শেষ বেগ সমান (**v = u**) এবং অভিক্রান্ত দূরত্ব হচ্ছে:

$s = vt$

#### সমত্বরণের ক্ষেত্রে
যদি সমত্বরণ থাকে, তাহলে:

$v = u + at$

এর মানে সময়ের সাথে সাথে বেগের পরিবর্তন হচ্ছে। কাজেই অভিক্রান্ত দূরত্ব বের করতে হলে প্রতি মুহূর্তের বেগের সাথে সেই মুহূর্তের সময় গুণ করে পুরো সময়ের জন্য হিসাব করতে হবে। 

এ ধরনের হিসাব-নিকাশ করার জন্য বিশেষ গণিত (ক্যালকুলাস) জানতে হয়। তবে, আমরা সেগুলো ছাড়াই কাজটা করে ফেলব কারণ আমরা শুধু সমত্বরণ নিয়ে আলোচনা করছি। সমত্বরণ না হলে এটি সম্ভব হতো না।

প্রতি মুহূর্তে বেগের পরিবর্তন হচ্ছে, তাই আমরা **s = vt** লিখতে পারি না। কিন্তু আমরা যদি একটা গড় বেগ **V** ধরে নিই, তাহলে লিখতে পারি:

$s = Vt$


#### গড় বেগ নির্ণয়
সমত্বরণের জন্য বিষয়টি সহজ। কোনো কিছু যদি সমহারে বাড়তে থাকে, তাহলে তার গড় মান হচ্ছে ঠিক আদি বেগ এবং শেষ বেগের মাঝামাঝি মান। 

অর্থাৎ:

   $V = \frac{u + v}{2}$

চিত্র 2.08 অনুযায়ী:

$v = u + at$

$V = \frac{u + (u + at)}{2} = u + \frac{1}{2}at$


#### অভিক্রান্ত দূরত্ব নির্ণয়
$s = Vt$

$s = \left(u + \frac{1}{2}at\right)t$

$s = ut + \frac{1}{2}at^2$

এখন পর্যন্ত আমরা গতির যে সমীকরণগুলো বের করেছি, তার প্রত্যেকটিতেই সময় **t** আছে। আমরা ইচ্ছে করলে এই সমীকরণগুলো ব্যবহার করে এমন একটি সমীকরণ বের করতে পারি যেখানে **t** নেই।

#### সময়বিহীন সমীকরণ

$v = u + at$


$v^2 = u^2 + 2uat + a^2t^2 = u^2 + 2a(ut + \frac{1}{2}at^2)$


$v^2 = u^2 + 2as$

এই সমীকরণটি সাধারণ মনে হলেও এর মাঝে কিছু চমকপ্রদ পদার্থবিজ্ঞান লুকিয়ে আছে, যা আমরা চতুর্থ অধ্যায়ে আলোচনা করব।

### উদাহরণ

**প্রশ্ন:** একটা গাড়ির বেগ 1 মিনিটে স্থির অবস্থা থেকে বেড়ে 60 km/hour হয়েছে, গাড়িটির ত্বরণ কত?  
**উত্তর:** আমরা সময়ের জন্য মিনিট বা ঘণ্টা ব্যবহার না করে এখন থেকে সেকেন্ড ($s$) এবং দূরত্বের জন্য মাইল বা $km$ ব্যবহার না করে $m$ ব্যবহার করব।  

গাড়ির চূড়ান্ত বেগ:  

$v = 60 \, \text{km/hour} = \frac{60 \times 1000}{60 \times 60} = 16.67 \, \text{m/s}$  

কাজেই সমস্যাটি হচ্ছে এ রকম: একটা গাড়ি স্থির অবস্থা থেকে শুরু করে $16.67 \, \text{m/s}$ গতিতে পৌঁছে গেছে, গাড়িটির ত্বরণ কত?  

$v = at$  
$a = \frac{v}{t} = \frac{16.67}{60} = 0.278 \, \text{m/s}^2$  

---

**প্রশ্ন:** একটা গাড়ি 60 miles/hour বেগে চলতে চলতে হঠাৎ তার ইঞ্জিন বন্ধ হয়ে যায়। গাড়িটি থামতে 5 minutes সময় নেয়। গাড়িটির মন্দন কত?  
**উত্তর:** ত্বরণ থাকলে বেগ বাড়তে থাকে, আর বেগ কমতে থাকার অর্থ ঋণাত্মক বা নেগেটিভ ত্বরণ (মন্দন) রয়েছে।  

আবার আমরা সময়ের জন্য সেকেন্ড এবং দূরত্বের জন্য মিটার ($m$) ব্যবহার করব।  

$1 \, \text{mile} = 1.6 \, \text{km} = 1600 \, \text{m}$  
গাড়িটির আদি বেগ:  

$u = 60 \, \text{miles/hour} = \frac{60 \times 1.6 \times 1000}{60 \times 60} = 26.8 \, \text{m/s}$  

গাড়িটির শেষ বেগ:  
$v = 0$  

মন্দন ($a$):  
$a = \frac{v - u}{t} = \frac{0 - 26.8}{5 \times 60} = -0.089 \, \text{m/s}^2$  

অর্থাৎ গাড়িটির ত্বরণ = $-0.089 \, \text{m/s}^2$ অথবা মন্দন = $0.089 \, \text{m/s}^2$  

---

**প্রশ্ন:** একটি বুলেট $1.5 \, \text{km/s}$ বেগে ছুটে একটি দেয়ালের মাঝে $10 \, \text{cm}$ ঢুকতে পেরেছে। বুলেটের মন্দন কত?  
**উত্তর:** এটা করার একমাত্র উপায় হচ্ছে $v^2 = u^2 - 2as$ সূত্রটি ব্যবহার করা।  

শেষ বেগ:  
$v = 0$  

প্রারম্ভিক বেগ:  
$u = 1.5 \, \text{km/s} = 1.5 \times 1000 \, \text{m/s}$  

অতএব,  
$0 = (1.5 \times 1000)^2 - 2 \times a \times 0.1$  
$a = \frac{(1.5 \times 1000)^2}{2 \times 0.1}$  
$a = 11,250,000 \, \text{m/s}^2$  

মন্দন: $11,250,000 \, \text{m/s}^2$ (অথবা ত্বরণ = $-11,250,000 \, \text{m/s}^2$)


---

## 2.8 পড়ন্ত বস্তুর সূত্র (Laws of Falling Bodies)

আমরা বলেছি যে সমত্বরণের একটি চমকপ্রদ উদাহরণ হচ্ছে মাধ্যাকর্ষণজনিত ত্বরণ $g$, এর প্রভাবে যেকোনো বস্তু উপর থেকে ছেড়ে দিলে এটি গতিশীল হয়ে নিচের দিকে নামতে থাকে। এ ধরনের পড়ন্ত বস্তু দেখে গ্যালিলিও তিনটি সূত্র বের করেন। সূত্রগুলো স্থির অবস্থা থেকে মুক্তভাবে পড়তে থাকা বস্তুর বেলায় ব্যবহার করা যায়। সূত্রগুলো হচ্ছে:

### প্রথম সূত্র:
স্থির অবস্থান ও একই উচ্চতা থেকে বিনা বাধায় পড়ন্ত বস্তু সমান সময়ে সমান পথ অভিক্রম করবে।  

### দ্বিতীয় সূত্র:
স্থির অবস্থান থেকে বিনা বাধায় পড়ন্ত বস্তুর নির্দিষ্ট সময়ে ($t$) প্রাপ্ত বেগ ($v$) সে সময়ের সমানুপাতিক। অর্থাৎ:  
$v \propto t$  

### তৃতীয় সূত্র:
স্থির অবস্থান থেকে বিনা বাধায় পড়ন্ত বস্তুর নির্দিষ্ট সময়ে যে দূরত্ব ($h$) অভিক্রম করে তা সে সময়ের ($t$) বর্গের সমানুপাতিক। অর্থাৎ:  
$h \propto t^2$  

আমরা সমত্বরণের উদাহরণ হিসেবে $g$ বা মাধ্যাকর্ষণজনিত ত্বরণের কথা বলেছিলাম। গতি সম্পর্কে আমরা যে সমীকরণগুলো বের করেছি সেগুলোকে খুব সহজেই আমরা পড়ন্ত বস্তুর গতি ব্যবহার করার জন্য বের করতে পারি! অভিক্রান্ত দূরত্বের বেলায় $s$ ব্যবহার করা হয়েছিল, এবারে উচ্চতা বোঝানোর জন্য $h$ ব্যবহার করব, ত্বরণের জন্য $a$ না লিখে $g$ লিখব, শুধু এ দুটোই হবে পার্থক্য!

### পড়ন্ত বস্তুর গতির সমীকরণ:
১. $v = u + gt$  
২. $h = ut + \frac{1}{2} g t^2$ (যদি $u = 0$, তাহলে $h = \frac{1}{2} g t^2$)  
৩. $v^2 = u^2 + 2gh$  

গ্যালিলিওর পড়ন্ত বস্তুর যে তিনটি সূত্র আছে সেগুলো আসলে এই সূত্রগুলো ছাড়া আর কিছু নয়!  

**প্রথম সূত্রটি** বলছে যে একই উচ্চতা থেকে ছেড়ে দেওয়া হলে যেকোনো বস্তু একই সময়ে নিচে পড়বে অর্থাৎ এটি বস্তুর ভরের উপর নির্ভর করবে না। এটি আমাদের দৈনন্দিন জীবনের অভিজ্ঞতার সাথে খাপ খায় না। এক টুকরো কাগজ আর একটি ছোট পাথর উপর থেকে ছেড়ে দিলে আমরা দেখি পাথরটি আগে এবং কাগজটি পরে নিচে এসে পড়ে। এটি ঘটে বাতাসের বাধার কারণে। বাতাসহীন একটি টিউবে এরকম পরীক্ষা করা হলে কাগজ এবং পাথর একই সময়ে নিচে এসে পড়ে।  

পড়ন্ত বস্তুর সূত্রগুলো থেকে গ্যালিলিওর প্রথম সূত্রটি বোঝা যায়। কারণ পড়ন্ত বস্তুর বেগ বা অভিক্রান্ত উচ্চতার সমীকরণগুলোতে কোথাও বস্তুর ভর নেই, অর্থাৎ ভারী এবং হালকা সব বস্তুর উপরেই মাধ্যাকর্ষণজনিত ত্বরণ সমানভাবে কাজ করে। কাজেই সমান সময়ে বেগ এবং অতিক্রান্ত দূরত্ব সমান।  

**গ্যালিলিওর দ্বিতীয় সূত্রটি** $g$ এর কারণে বেগ বৃদ্ধির সূত্র। যদি আদি বেগ $u = 0$ হয়, তবে $v \propto t$।  

**গ্যালিলিওর তৃতীয় সূত্রটি** অতিক্রান্ত উচ্চতা $h$ এর সূত্রটি ছাড়া আর কিছু নয়। এই সূত্রটিতে $u = 0$ ধরে নেওয়া হলে আমরা দেখতে পাই অভিক্রান্ত উচ্চতা $t^2$ এর সমানুপাতিক।  


---

## উদাহরণ
**প্রশ্ন:** ক্রিকেটের একজন ভালো পেস বোলার ঘণ্টায় 150 km /hour বেগে বল ছুড়তে পারে। সে
যদি খাড়া উপরের দিকে বলটা ছুড়ে বলটা কত উপরে উঠবে? 
**উত্তর:**  
প্রদত্ত:  
- $150 \, \text{km/hour} = \frac{150 \times 1000}{60 \times 60} \, \text{m/s} = 41.67 \, \text{m/s}$  

বল উপরে ছুড়লে মাধ্যাকর্ষণজনিত ত্বরণ এই বলটার ওপর মন্দন হিসাবে কাজ করবে। শেষ পর্যন্ত বলটি থেমে যাবে। সেই উচ্চতাটাকে $h$ হিসাবে লিখলে:  

$v^2 = u^2 - 2gh$  

প্রদত্ত:  
$v = 0$, $u = 41.67 \, \text{m/s}$, $g = 9.8 \, \text{m/s}^2$  

কাজেই,  
$h = \frac{u^2}{2g} = \frac{(41.67)^2}{2 \times 9.8} = \frac{1736.11}{19.6} \approx 88.50 \, \text{m}$

**উত্তর:** $h \approx 88.50 \, \text{m}$ (প্রায় ৩০ তলা দালানের ছাদ পর্যন্ত!)  

---

### প্রশ্ন:  
পৃথিবীকে ঘিরে মহাকাশযান যখন ঘুরতে থাকে তাদের বেগ অনেক বেশি, প্রায় $10 \, \text{km/s}$! এরকম গতিতে যদি আকাশের দিকে একটা কামানের গোলা ছুড়ে দিই, সেটা কত উপরে উঠবে?  

---

**উত্তর:**  
ক্রিকেট বলের মতো হিসাব করার চেষ্টা করি, শুধু আদি বেগ $41.67 \, \text{m/s}$ এর বদলে হবে $10,000 \, \text{m/s}$।  

প্রদত্ত:  
$u = 10,000 \, \text{m/s}$, $g = 9.8 \, \text{m/s}^2$  

কাজেই,  
$h = \frac{u^2}{2g} = \frac{(10,000)^2}{2 \times 9.8} = \frac{100,000,000}{19.6} = 5,102,040.82 \, \text{m} \approx 5,102 \, \text{km}$

তবে, এই উত্তরে একটি গুরুত্বপূর্ণ ত্রুটি রয়েছে। আমরা মাধ্যাকর্ষণজনিত ত্বরণের মান $g = 9.8 \, \text{m/s}^2$ ধরে নিয়েছি, যা পৃথিবীর কাছাকাছি দূরত্বের জন্য সঠিক। কিন্তু পৃথিবী থেকে অনেক উপরে উঠে গেলে $g$ এর মান ক্রমশ কমতে থাকে।  

সমীকরণ $v^2 = u^2 - 2gh$ বের করার সময় আমরা ধরে নিয়েছিলাম যে $g$ স্থির মান। কিন্তু এই পরিস্থিতিতে তা সত্যি নয়।  

এছাড়াও, এত তীব্র গতিতে কোনো কিছু ছুড়ে দিলে বাতাসের সাথে ঘর্ষণে যে তাপ উৎপন্ন হবে, তার ফলে এটি জ্বলে-পুড়ে শেষ হয়ে যাবে।  

---

# নিজে করো
## সময়-দূরত্বের লেখচিত্র থেকে যেকোনো সময়ের বেগ এবং ত্বরণ নির্ণয়

### গতির লেখচিত্র
আমরা আগের অধ্যায়গুলোতে গতির সমীকরণগুলো বের করেছি এবং অভিক্রান্ত দূরত্ব, বেগ এবং ত্বরণের ভেতর সম্পর্কগুলো বিশ্লেষণ করেছি।  
এই অধ্যায়ে আমরা একই বিষয়গুলো শুধু লেখচিত্র দিয়ে বিশ্লেষণ করে দেখব।  
লেখচিত্র দিয়ে বিভিন্ন রাশি বিশ্লেষণ করা হলে আমরা গতির বিভিন্ন রাশি নিয়ে এক ধরনের বাস্তব অনুভূতি পেতে পারি।

---

### টেবিল 2.01: সময় এবং দূরত্বের উপাত্ত

| সময় (s) | দূরত্ব (m) |
|---------|------------|
| 0       | 0          |
| 1       | 1          |
| 2       | 4          |
| 3       | 9          |
| 4       | 16         |
| 5       | 25         |

---

### বিশ্লেষণ
- এই সারণির প্রথম সেট উপাত্ত দূরত্ব-সময় লেখচিত্রের জন্য।  
- লেখচিত্রটি আঁকার মাধ্যমে 0 থেকে 5 সেকেন্ডের মধ্যে যেকোনো সময়ের জন্য দূরত্ব বের করা যাবে।  
  উদাহরণ: 2.5 সেকেন্ডে দূরত্ব প্রায় 6.25 মিটার।

---

### বেগ নির্ণয়
আমাদের কাছে সময় এবং দূরত্বের একটি লেখচিত্র থাকলে সেখান থেকে আমরা বস্তুটির বেগ বের করতে পারব।  
বেগ হচ্ছে অবস্থানের পরিবর্তনের হার।  
উদাহরণ:
- 0 থেকে 1 সেকেন্ডের জন্য বেগ নির্ণয়:
  $v = \frac{{(1 - 0)}}{{(1 - 0)}} = 1 \, \text{m/s}$
এই গড় বেগটি 0.5 সেকেন্ডে বসানো হবে।  

একইভাবে:
- 1 থেকে 2 সেকেন্ড: $v = \frac{{(4 - 1)}}{{(2 - 1)}} = 3 \, \text{m/s}$
- 2 থেকে 3 সেকেন্ড: $v = \frac{{(9 - 4)}}{{(3 - 2)}} = 5 \, \text{m/s}$
- 3 থেকে 4 সেকেন্ড: $v = \frac{{(16 - 9)}}{{(4 - 3)}} = 7 \, \text{m/s}$
- 4 থেকে 5 সেকেন্ড: $v = \frac{{(25 - 16)}}{{(5 - 4)}} = 9 \, \text{m/s}$

এই উপাত্তগুলো গ্রাফ পেপারে বসালে একটি সরলরেখা তৈরি হবে।  
এই সরলরেখা ব্যবহার করে যেকোনো সময়ে বেগ নির্ণয় করা যাবে।  
উদাহরণ: 3 সেকেন্ডে বেগ প্রায় $6 \, \text{m/s}$।

---

### ত্বরণ নির্ণয়
ত্বরণ হচ্ছে বেগের পরিবর্তনের হার।  
উদাহরণ: 
- 2 থেকে 3 সেকেন্ডের মধ্যে:
  $a = \frac{{(6 - 4)}}{{(3 - 2)}} = 2 \, \text{m/s}^2$
 অন্য যেকোনো সময়ে ত্বরণ একই হবে কারণ বেগ একটি সরলরেখা।

---

### লেখচিত্র
#### 1. দূরত্ব-সময় (Distance vs Time)
#### 2. বেগ-সময় (Velocity vs Time)
#### 3. ত্বরণ-সময় (Acceleration vs Time)

### টেবিল থেকে লেখচিত্র আঁকা হয়েছে
নিচের চিত্রগুলো লেখচিত্র দেখায়:
1. **Distance vs Time** (দূরত্ব বনাম সময়)  
2. **Velocity vs Time** (বেগ বনাম সময়)  
3. **Acceleration vs Time** (ত্বরণ বনাম সময়)

---

### চিত্র
![Graphs](./figgures/fig_2.10.png)  














